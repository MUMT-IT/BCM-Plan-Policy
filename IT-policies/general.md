#นโยบายทางด้านการใช้งานระบบสารสนเทศของคณะเทคนิคการแพทย์ มหาวิทยาลัยมหิดล ปี ๒๕๕๙

##บทนำ

นโยบายระบบสารสนเทศถูกจัดทำขึ้นเพื่อเป็นแนวทางในการปฏิบัติของผู้ใช้งานระบบสารสนเทศในคณะเทคนิคการแพทย์ มหาวิทยาลัยมหิดล เพื่อส่งเสริมการใช้งานระบบสารสนเทศเพื่อให้เกิดประโยชน์สูงสุดในการส่งเสริมภารกิจต่างๆ ของคณะเทคนิคการแพทย์และป้องการปัญหาที่อาจเกิดขึ้นจากการใช้งานระบบสารสนเทศอย่างไม่ถูกต้อง

##คำนิยาม

- “ผู้ใช้” หมายถึงผู้ที่ได้รับสิทธิในการเข้าใช้งานระบบสารสนเทศซึ่งรวมทั้งพนักงานประจำ ลูกจ้างชั่วคราว นักศึกษา และผู้เข้าติดต่อราชการ
- “ระบบสารสนเทศ” หมายถึง เครื่องมือต่างๆ ที่เชื่อมต่อกับระบบเครือข่ายของคณะฯ หรือซอฟท์แวร์ที่ใช้งานในคณะฯ เช่น เครื่องคอมพิวเตอร์แบบพกพา โทรศัพท์มือถือ คอมพิวเตอร์ตั้งโต๊ะ อุปกรณ์ต่อพ่วงกับคอมพิวเตอร์ อุปกรณ์พกพาต่างๆ และซอฟท์แวร์เป็นต้น
- “คณะฯ” หมายถึง คณะเทคนิคการแพทย์ มหาวิทยาลัยมหิดล

##ขอบเขต
นโยบายนี้ครอบคลุมการใช้งานของผู้ใช้งานโดยทั่วไปและในบางส่วนเป็นนโยบายที่เฉพาะสำหรับผู้ใช้งานในบางกลุ่ม ซึ่งให้ถือเอานโยบายที่เฉพาะเป็นหลัก นโยบายนี้ครอบคลุมถึงระบบสารสนเทศที่คณะฯ จัดตั้งและดูแลเท่านั้น ไม่ครอบคลุมถึงซอฟท์แวร์หรือระบบอื่นๆ ที่จัดตั้งและดูแลจากบริษัทหรือหน่วยงานภายนอก

##ข้อควรปฏิบัติในการใช้งานระบบสารสนเทศ (Acceptable Use of Technology)

- ผู้ใช้ต้องรับผิดชอบการใช้งาน Internet ที่เกิดขึ้นภายใต้บัญชีผู้ใช้ที่ได้รับมอบหมายจากทางมหาวิทยาลัย ผู้ใช้สามารถใช้ Internet สำหรับงานส่วนตัวได้แต่ต้องไม่มากจนเกินไปจนส่งผลกระทบต่อประสิทธิภาพการทำงานของระบบโดยรวมและไม่ขัดต่อพรบ.คอมพิวเตอร์ฉบับ พ.ศ. ๒๕๕๙
- ผู้ใช้มีหน้าที่รับผิดชอบรักษารหัสผ่านที่ใช้เข้าถึงข้อมูลและระบบสารสนเทศของตนเองและไม่ให้บุคคลอื่นใช้รหัสของตนเองในการเข้าถึงระบบสารสนเทศ การเข้าถึงระบบสารสนเทศ ระบบฐานข้อมูลของคณะฯ โดยการใช้รหัสผ่านของผู้ใช้อื่น หรือผ่านช่องทางที่ไม่ได้รับอนุญาตเช่นการเจาะระบบรักษาความปลอดภัย เครือข่าย หรือถอดรหัสผ่านด้วยวิธีการต่างๆ เป็นต้น ถือเป็นความผิด
- ผู้ใช้มีหน้าที่รับผิดชอบในการป้องกันไม่ให้ระบบสารสนเทศได้รับความเสียหายจากโปรแกรมประเภท malware, virus, spyware, Trojans และอื่นๆ และมีหน้าที่รายงานต่อหน่วยงานสารสนเทศหากสงสัยว่ามีการแพร่กระจายของโปรแกรมหรือระบบได้รับความเสียหายจากโปรแกรมประเภทดังกล่าว
- ผู้ใช้มีหน้าที่แจ้งความประสงค์ในการติดตั้งซอฟท์แวร์ให้หน่วยงานสารสนเทศทราบและเป็นผู้ดำเนินการหรือควบคุมการติดตั้ง ผู้ใช้มีหน้าที่หลีกเลี่ยงและป้องกันการติดตั้งระบบปฏิบัติการหรือซอฟท์แวร์ที่ไม่มีลิขสิทธิ์ถูกต้องตามกฎหมายหรือหมดอายุ และผู้ใช้มีหน้าที่แจ้งให้ทางหน่วยงานสารสนเทศทราบหากพบว่ามีการติดตั้งระบบปฏิบัติการหรือซอฟท์แวร์ที่ไม่ถูกต้องตามกฎหมายหรือหมดอายุ หน่วยงานสารสนเทศของคณะฯ สามารถเข้าตรวจสอบการใช้งานระบบสารสนเทศ ซอฟท์แวร์และข้อมูลที่เก็บบันทึกไว้ในคณะฯได้ตลอดเวลา

##ข้อปฏิบัติในด้านความปลอดภัยของข้อมูล (Data Security)

ข้อมูลทั้งหมดในระบบสารสนเทศของคณะฯ ถือว่าเป็นสมบัติของทางคณะฯ ซึ่งการนำข้อมูลไปใช้งานนอกเหนือจากการบริหารจัดการภายในโดยผู้ที่ได้รับอนุญาต ต้องผ่านการเห็นชอบจากคณะกรรมการบริหารส่วนงาน คณะกรรมการที่แต่งตั้งเป็นกรณีเฉพาะ หรือคณบดีเท่านั้น ข้อมูลองค์กร ข้อมูลส่วนบุคคล เช่นข้อมูลพนักงาน นักศึกษาและผู้มารับบริการถือเป็นข้อมูลลับ ผู้ใช้ไม่สามารถทำสำเนาข้อมูลเพื่อนำข้อมูลไปใช้งานในระบบสารสนเทศอื่นได้ ผู้ใช้ที่ต้องการเข้าถึงข้อมูลควรใช้ความระมัดระวังเป็นพิเศษในการป้องกันข้อมูลไม่ให้ถูกนำไปเผยแพร่ต่อสาธารณะชน หรือถูกนำไปใช้ประโยชน์โดยบุคคลอื่น ผู้ใช้งานต้องรับผิดชอบต่อความสูญเสียที่เกิดขึ้นต่อคณะฯ และบุคคล หากข้อมูลถูกเผยแพร่ออกไปและก่อให้เกิดความเสียหาย

##บทลงโทษ

คณะฯ จะดำเนินการลงโทษผู้ใช้งานที่ปฏิบัติขัดกับนโยบายสารสนเทศนี้ ตั้งแต่ตักเตือน ระงับสิทธิการใช้งานระบบสารสนเทศ จนถึงการดำเนินคดีทางกฎหมาย และคณะฯ จะให้ความร่วมมือกับทางราชการในการดำเนินการตามกฎหมายอย่างเต็มที่สำหรับการสืบสวนและดำเนินคดีต่อผู้ใช้ที่ละเมิดพรบ.คอมพิวเตอร์ปี ๒๕๕๙
